# Cvičení

Přišel čas, si trochu pocvičit principy, o kterých sis něco přečetl v předchozích třech kapitolách.

Tvůj úkol je:

- spustit `jupyter lab` v adresáři `\Git\pylab`
    - spustit příkazovou řádku
    - přepnout se (`cd`, _change_ _directory_) do adresáře `\Git\pylab`
    - spustit `jupyter lab`
- přepnout se v něm do podadresáře `kapitola-04`
- založit v něm nový notebook
- vyřešit v notebooku následující slovní úlohy
    - založ vždy novou buňku, změň její typ na `Markdown`, a zkopíruj do ní text úlohy
    - následně pod ní v buňce (nebo buňkách) typu code úlohu **vyřeš**; tam, kde to dává smysl,
      použij proměnné
- notebook **uložit** a provést **commit**, do kterého tento notebook přidáš, a tento commit uveřejnit (push)

Text úloh pochází z webu [Umíme matematiku](https://www.umimematiku.cz/)

## Zadání úloh

- V počítačové hře se dá za 15 měďáků koupit jeden stříbrňák a za 6 stříbrňáků pak získáte jeden zlaťák. 
  Kolik měďáků je potřeba k zisku jednoho zlaťáku?
- Pepan celý duben snídal banány, protože jsou bohaté na vitamíny a vlákninu. Každý den si dal jeden. 
  Banány nejvyšší kvality kupoval u zelinářky Madly, jeden za 11 korun. Kolik korun zaplatil Pepan 
  celkem za své dubnové snídaně?
- Pan Sádra sbírá trpaslíky. Ty sádrové. Má obrovskou zahradu a tam je vystavuje. 
  Už jich má přesně třináctkrát víc než Sněhurka. Kolik má pan Sádra na zahradě trpaslíků?
- Čokoláda Čokito má na délku 8 čtverečků, na šířku má o polovinu čtverečků méně. Kolik čtverečků má tato čokoláda celkem?
- Jaký je obvod obdélníku o stranách 5 a 8?
- Obdélníkový pozemek má délku jedné strany 4 metry a celkovou plochu 24 metrů čtverečních. Kolik metrů měří jeho obvod?
- Dopravní značka „Hlavní silnice“ má, jak známo, tvar čtverce, který je uprostřed žlutý a po okraji bílý. Jedna jeho strana měří 4 decimetry. Značka se vyrábí ze speciálního plechu. Z kolika decimetrů čtverečních tohoto plechu je značka tvořena?
- Pan Rafan chodí každé ráno vyvenčit svého jezevčíka Rafánka. Jejich procházka vede okolo obdélníkového pole, jehož delší strana měří dva kilometry a kratší strana jeden kilometr. Kolik kilometrů ujde každé ráno pan Rafan se svým jezevčíkem?

# Nezapomeň

- uložit notebook
- commit a push